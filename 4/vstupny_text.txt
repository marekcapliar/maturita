CIA dokázala sledovať polohu osoby. Vďaka Wi-Fi sieťam 
Jednoduchá a pritom nenápadná technika umožnila pracovníkom CIA sledovanie cieľových osôb. 
Organizácia WikiLeaks zverejnila ďalšiu časť materiálov informujúcich o hackerských nástrojoch využívaných
na presadzovanie práva. Tentoraz ide o malvér, ktorý sleduje zemepisnú polohu cieľovej osoby prostredníctvom 
Wi-Fi modulu.

Okolité siete prezradia polohu

Americká Ústredná spravodajská služba (CIA) využívala podľa uniknutých informácií od roku 2012 nástroj označený
ako „Elsa“. Slúžil na presnú lokalizáciu osoby, respektíve počítača v priestore, pričom k tomu využíval
databázy Wi-Fi sietí, ktoré vytvorili spoločnosti Google a Microsoft.
Lokalizačný nástroj samozrejme funguje iba na zariadeniach obsahujúcich Wi-Fi modul a je určený pre operačný
systém Windows. Cieľová osoba nemusí byť pripojená k žiadnej bezdrôtovej sieti, keďže sa presná poloha vypočíta
iba na základe sily signálu okolitých Wi-Fi sietí. Získané dáta sa následne porovnajú s databázou sietí
z Google, prípadne Microsoftu. Výsledkom je presná poloha zariadenia.

Poznámka redakcie: Totožný spôsob lokalizácie využíva Apple a Google pri určovaní polohy smartfónu v prípade,
ak nie je dostupná GPS lokalizácia.

Malvér sa dá detailne nastaviť
Pracovníci CIA najprv vytvoria prostredníctvom špecializovaného softvéru malvér na mieru pre cieľovú osobu.
Môžu zvoliť druh architektúry zariadenia (x86, x64), typ infikovanej knižnice (dllhost, svchost, rundll32,
 appinit) či požadovaný zdroj geolokačných dát (Google, Microsoft).
Výsledný malvér je nutné nejakým spôsobom nainštalovať do cieľového počítača.
Uniknuté dokumenty síce nepopisujú techniku infiltrácie, no je pravdepodobné, že k tomu slúži niektorý
z mnohých ďalších hackerských nástrojov.

Po infikovaní začne malvér zhromažďovať informácie o okolitých Wi-Fi sieťach na základe vopred definovaného
časového harmonogramu. Konkrétne sa zbierajú takzvané ESS dáta, ktoré obsahujú MAC adresu prístupového
bodu (BSSID), jeho názov (SSID) a silu signálu (RSSI).

Šifrované dáta putujú do CIA

K získaným údajom je neskôr pripojená poloha každého prístupového bodu a výsledné dáta sú zašifrované
128-bitovým AES kľúčom. Po pripojení zariadenia k internetu sa zašifrovaný súbor odošle na riadiaci server,
kde s ním môžu pracovníci CIA ďalej pracovať a zistiť napríklad návyky sledovanej osoby.
Keďže sa databázy Wi-Fi sietí, ktoré spravuje Microsoft a Google postupom času zdokonaľujú, je zrejmé,
že aj CIA dokáže získať oveľa presnejšie informácie o pohybe cieľových osôb. Verejný prístup k databázam
nie je možný a je určený len pre vývojárov aplikácií vo forme špecifického API rozhrania.
Pre verejnosť sú k dispozícii open-source projekty, napríklad Wigle.

Tajné služby prišli o mnoho nástrojov

Pripomeňme, že WikiLeaks zverejnila začiatkom marca prvú časť informácií o hackerských nástrojoch,
ktoré údajne využíva americká CIA. Zbierka materiálov dostala označenie „Vault 7“.
Podľa odhalení disponujú jej pracovníci širokým spektrom rôznych hackerských nástrojov.
Vďaka nim dokážu prevziať kontrolu nad ľubovoľným operačným systémom (Windows, Linux či macOS),
ovládnuť smartfón so systémom iOS a Android či hacknúť inteligentné televízory.

Problémy sa nevyhli ani Americkej bezpečnostnej agentúre NSA, na ktorú si pre zmenu posvietili hackeri
zo skupiny The Shadow Brokers. Na Veľký piatok totiž zverejnili pôsobivú zbierku útočných modulov,
ktoré slúžia na prevzatie úplnej kontroly nad cieľovým počítačom či na vytvorenie zadných vrátok.

Práve tieto nástroje sa stali hnacím motorom legendárneho ransomvéru WannaCry a nového
deštrukčného vírusu ExPetr.
zdroj: http://www.zive.sk/clanok/126154/cia-dokazala-sledovat-polohu-osoby-vdaka-wi-fi-sietam